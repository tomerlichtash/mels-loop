---
title: "על פרויקט לולאת מל"
---

לולאת מל הוא פרויקט מתמשך ליצירת מדריך מלווה לסיפור על מל, אגדת האקינג אפית, שנכתב ופורסם בידי מחברו, אד נייתר, ברשת יוזנט בשנת 1983. _הסיפור על מל_ הוא נחשב לאפוס הגדול של פולקלור ההאקינג, והתמות האצורות בו מתארות את רוח ההאקינג בימי ראשית, ועדכניות עד היום.

בין מטרותיו של פרויקט לולאת מל נמצאת גם משימת איסוף המידע ותתי-הסיפורים המקיפים את _הסיפור על מל_, מחבר הסיפור, גיבורי הסיפור ואחרים. זהו מחקר היסטורי (או למעשה ארכאולוגי-דיגיטלי) מתמשך אל נבכי עולמם של אד נייתר, מל קיי, משפחותיהם, הלך הרוח, רוח הזמן, ראשית המיחשוב והתרבות הדיגיטלית, פולקלור ועוד.

לצד _הסיפור על מל_, הפרויקט מכוון לייצר אנתולוגיה של סיפורי פולקלור האקינג, בהם סיפורים, שירים ושרידים אחרים מתקופות ראשית המיחשוב. אנו מכירים בחשיבותם האסתטית והספרותית של טקסטים מסוג זה, ואנו מכוונים לאגד, לתרגם ולהנגיש את קורפוס המידע הזה.

סנונית ראשונה לפרויקט התרגום הוא התרגום לעברית של _הסיפור על מל_, כנראה התרגום הראשון לסיפור מאז פירסומו, שראה אור בתוך כתב העת לספרות יפה ״דחק״ (2021) ומוגש כאן במלואו, בצירוף הערות.

אנו מודים ללארה נייתר, קרל סורנסן, אנתוני קוזו ואסף ליכטש על תרומתם בזמן ובידע לפרויקט הזה, ועל עזרתם בגילוי הפרטים, האירועים, הלך הרוח והזרמים התת-קרקעיים המרכיבים את _הסיפור על מל_.

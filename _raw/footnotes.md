. Real Programmers Don't Use PASCAL. Ed Post, Tektronix, 1982. טענתו: עדיף לכתוב בשפה הקרובה לשפת מכונה ולא בשפה עילית ("אם אי אפשר לכתוב את זה בפוֹרְטְרַן, כתבו זאת באָסֶּמְבְּלֶר. אם אי אפשר לכתוב את זה באָסֶמְבְּלֵר – לא שווה לכתוב את זה בכלל"). יש לשער כי המאמר פורסם ב-USENET, וכי הסיפור על מל פורסם כתגובה אליו. על פי שגיאה רווחת מיוחס פרסום המאמר לכתב העת Datamation, בו פורסם המאמר כמכתב למערכת, כחודשיים לאחר פרסום הסיפור ברשת. כותרת המאמר היא פרודיה על ספר מאותה שנה (Real Men Don't Eat Quiche. Bruce Feirstein, Pocket Books.), ממנו שואל כותב המאמר גם את הטון המצ'ואיסטי.
. סלנג, תת-סוגה של האקר. עבור מתכנת/ת אמיתי/ת העניין האמיתי נמצא בסיבוכיות ובפתרונה ולא במוצר, בתהליך או ביחסים בין-אישיים.
. פוֹרְטְרַן (FORTRAN): שפת תכנות פרוצדורלית, מהראשונות שפותחו, והראשונה עבורה נכתב מְהַדֵּר. נכתבה בעיקר לשימושים מדעיים; נמצאת כיום בשימוש נרחב.
. הופעת מחשבוני הכיס היפניים ב-1971 בישרה את מותו של סרגל החישוב.
. מרכאות כפולות במקור; על פי טבע המתכנת/ת ה"אמיתי/ת", אפליקציות שנחשבו אז לידידותיות למשתמש לא היו כך כלל, בד"כ לפי הגישה ה"אמיתית", הגורסת שעל תוכנה מוטלת החובה להיות מסובכת ולשקף את מורכבות פעולתה.
. הסיפור מתרחש בשנים 1960-1959, במשרדי ליברסקופ בגלנדייל, קליפורניה.
. כמאה סוגי מחשבים מהדור הראשון שנבנו בשנים 1963-1942.
. זִכְרוֹן תֹּף (Drum Memory): מתקן מגנטי לאחסון מידע אשר היה בשימוש נרחב בתעשיית המחשבים משנות ה-50 ועד שנות ה-60.
. שְׁפוֹפֶרֶת רִיק (Vaccum Tube): רכיב אלקטרוני מתחילת המאה ה-20 המבוסס על שפופרת קתודית. המצאת הטרנזיסטור ב-1948 דחקה את השפופרות משימוש והן הפכו במהרה לרכיב נדיר. כיום השפופרות שכיחות במערכות שמע ובמגברי גיטרה.
. שְׂפַת מְכוֹנָה (Machine Language): אוסף הוראות המובן בצורה ישירה וללא כל תרגום על-ידי מעבד המחשב ומבוצע על-ידיו בעת פעולת המחשב. למשל, הוראה בשפת מכונה המשמשת לחיבור התוכן השמור באוגר א׳ עם התוכן השמור באוגר ב׳ ושומרת את התוצאה באוגר ג׳ תיראה כך: 1010 0011 0100 0001.
. רַאטְפוֹר (RATFOR): שפת תכנות המשמשת כקדם-מעבד לפורטרן. שמה נגזר מהמילים RATional FORtran.
. שְׂפַת סַף (Assembly Language): שפת התכנות הבסיסית ביותר והקרובה ביותר לשפת מכונה. בשפת הסף קיימת התאמה בין ההוראות שכותב המתכנת לבין ההוראות המופקות מהן בשפת מכונה. תכנות בשפת סף, הנחשב לקשה יותר מבשפות התכנות העיליות, היה שכיח עד תחילת שנות ה-70. המְהַדֵּר של שפת הסף נקרא אָסֶמְבְּלֵר (Assembler).
. בְּסִיס הֶקְסָדֵּצִימָלִי (Hexadecimal): ספירה על בסיס הקסדצימלי היא ספירה על בסיס 16. משמשת בעיקר בתחום המחשבים, בזכות התאמתה לייצוג תוכנו של זיכרון המחשב. בבסיס זה יש 16 ספרות: 0 עד 9 (הזהות לספרות אלה בבסיס עשרוני), ואת 6 הספרות הבאות מסמנים באותיות מ-A (המייצגת 10 בבסיס עשרוני), עד F (המייצגת 15 בבסיס עשרוני).
. מל קיי (מלוין קורניצקי, 2018-1931) נולד בברוקלין למשפחה יהודית ובילדותו עבר עם משפחתו ללוס אנג'לס. בקיץ 1956 הצטרף מל למחלקה המסחרית של ליברסקופ, חטיבה טכנולוגית בתוך ג׳נרל פרסישן, שהחזיקה בחוזים צבאיים וממשלתיים לבניית מיכשור צבאי. מל החל עבד במשרת מהנדס אפליקציות בקבוצת הפיתוח המסחרי בבניין 3 החדיש והמפואר באתר בנייני החברה בגלנדייל, קליפורניה, ובין היתר סייע בהדרכת לקוחות על ה-LGP-30. בתוך חודש מגיוסו, יחד עם רבים במחלקה המסחרית, הועבר לרויאל-מק׳בי, שותפה עסקית של ג׳נרל פרסישן שקידמה את ייצור, שיווק ומכירת ה-LGP-30. ברויאל-מק'בי כתב את תוכנת הבלאק ג׳ק שהפכה לתוכנת הדגל של החברה. עם השקת ה-RPC-4000, שיכתב מל את תוכנת הבלאק ג׳ק כדי להתאימה למחשב החדש, עבורו כתב גם את שפת הסף, ואף סייע לאד ניית׳ר בכתיבת מהדר פורטרן למחשב. לאחר חילוקי דעות עם הנהלת החברה עזב מל את רויאל-מק׳בי בתחילת שנות ה-60. השרידים שנותרו מעבודתו הם "הסיפור על מל", שני צילומי קטעי קוד בכתב יד, ומבוא פרי עטו לתוכנת הבלאק ג׳ק המשוכתבת.
. חברת מכונות הכתיבה רויאל נוסדה בניו-יורק ב-1904 ובמשך חמישה עשורים פיתחה טכנולוגיות ופטנטים בתחום מכונות הכתיבה. לאחר מלחמת העולם השנייה נכנסה החברה באיחור לשוק מכונות הכתיבה הניידות, והוא כבר נשא עיניו אל מכונות כתיבה מכניות, וכך גם רויאל. ביולי 1954 נוסדה רויאל-מק׳בי בשותפות של רויאל עם חברת מק׳בי, יצרנית ציוד חישוב וכלים לראיית חשבון ולסטטיסטיקה. כשנתיים לאחר מכן נחתמה השותפות עם ג׳נרל פרסישן, ורויאל-מק׳בי פעלה כמרכז לייצור, שיווק ומכירות ל-30-LGP (ב-1963 סיפקה שירותים דומים עבור ה-21-LGP). עד 1964 הכנסות החברה ממכירות העפילו מ-84.7 מיליון דולר למעל 113 מיליון דולר ובמשך שנים היא הופיעה בדירוג 500 החברות המצליחות של כתב העת Fortune.
. בדצמבר 1964 רכשה ליטוֹן את רויאל-מק׳בי, ובמרץ 1965 הסירה את השם מק׳בי. במרץ 1979 הכריזה פולקסוואגן על כוונתה לרכוש 55% מאחזקות ליטון דרך טריומף אדלר, חברה בבעלות ליטון, ובתוכן את מכונת הכתיבה רויאל. עד 1982 הסתכמו מכירותיהן של רויאל וטריומף אדלר בכ-600 מיליון דולר. ב-1983, כשנה לאחר סופת מיזוגים עסקיים אלה, אד נייתר מביט לאחור על מה שפעם היה רויאל-מק׳בי – ורואה רוח רפאים. קורותיה של רוח זו המשיכו ב-1986, כאשר רכשה אוֹלִיבֵטִי האיטלקית את אחזקה ברויאל. בחלוף כעשרים שנים, בספטמבר 2004, חזרה "רויאל" להיות חברה אמריקאית. כיום, תחת השםRoyal Consumer Information Products Inc, החברה מייצרת, משווקת ומוכרת קופות רושמות, מגרסות, יומנים אלקטרוניים וציוד מקיף למדפסות ולמכונות צילום.
. מחשב דיגיטלי מהדור הראשון, יצא לשוק בנובמבר 1955 במחיר קמעונאי של 47 אלף דולר. ה-30-PLG שווק כמחשב זול, נייד, פשוט לתכנות, בעל זיכרון גדול ואמינות ביצועים המיועד לאפליקציות של מחקר, הנדסה, תעשייה וצבא. כ-500 מחשבי ה-30-LGP יוצרו ונמכרו ברחבי העולם. שם המחשב נגזר מראשי התיבות של היצרניות Precision General Librascope. על אף ממדיו נחשב ה-30-LGP מחשב קטן, ונהוג לייחס לו את התואר המחשב השולחני הראשון, ולמעשה היה בגודל של שולחן ממוצע (גובה: 84 ס"מ, רוחב: 1.20 מ', עומק: 66 ס"מ). גלגלים מאסיביים קובעו בתחתית השלדה כדי לתמוך בכובד משקלו (כ-360 ק"ג) ולאפשר הסעתו אל שולחן העבודה ובחזרה – לכן נחשב גם נייד. מתחת לשלדת המתכת הבוהקת בחום וברונזה, בצריכת חשמל בהספק גבוה של 1500 וואט, פעלו 113 שפופרות, 1450 דיודות, 34 כרטיסים וזיכרון תוף בנפח 4096 מילים (מילה = 32 ביט) בעל שלושה אוגרים-מונים. אמצעי הקלט/פלט במחשב היה הפלקסורייטר – מכונת כתיבה מכנית לקריאה ולניקוב סרט רץ ולהדפסת פלט אלפנוּמרי. מנגנון קירור עצמי הורכב סמוך לרצפת השלדה, ובחזית המחשב הורכב משקף תנודות (אוֹסְצִילוֹסְקוֹפּ) לניטור פעילות המחשב, ולצידו ממשק מתגים מואר לתפעול 16 הפקודות הכלולות בו.
. מחשב מבוסס טרנזיסטורים ובעל זיכרון תוף. הושק ב-1960 על ידי ג'נרל פרסישן ורויאל-מק׳בי במחיר קמעונאי של 87.5 אלף דולר. זהו מחשב דומה ל-30-LGP, אך חזק יותר ומהיר יותר, המסוגל לכ-230 אלף חישובים בדקה ולחיבור של עד 60 התקנים חיצוניים. במחשב 500 טרנזיסטורים, 4500 דיודות וזיכרון תוף בנפח 8008 מילים (מילה = 32 ביט).
. לִבּוֹת זִכְרוֹן טַבְּעוֹת מַגְנֵטִי (Magnetic Core Memory): רכיב שכיח במימוש זיכרון גישה אקראית בשנים 1975-1955. יחידת הזיכרון הבסיסית מומשה על ידי טבעת הניתנת למִגְנוּט.
. מְהַדֵּר (Compiler): תוכנית מחשב המתרגמת משפת מחשב אחת לשפת מחשב אחרת. המהדר הקלאסי מקבל כקלט תוכנית הכתובה בשפה עילית ומתרגם אותה לתוכנית בשפת מכונה. פעולת המהדר מכונה הִדּוּר (Compilation).
. במקור: marvel. בשנים 1959-1958 מופיעות המילים marvel electronic בשלושה תיאורי טכנולוגיה חדשנית בביטאון עובדי ליברסקופ, ה"ליברזט".
. לפני הזנת התוכנה למחשב, בוצעה כתיבתה בכתב יד, בדרך כלל בטופס ייעודי.
. ב-17-14 בנובמבר 1955 כיכב ה-30-LGP בתערוכת האוטומציה השנייה במזח הצי בשיקגו. בדוכן החברה היו נציגי מחלקת המכירות והמחלקה המסחרית ואיתם הארכיטקט המקורי של ה-30-LGP, סטנלי פרנקל. כך מדווח ה"ליברזט", ביטאון עובדי ליברסקופ, בדצמבר 1955.
. "מבקרים רבים נהנו במיוחד ממראהו של ה-30-LGP. כמה מבקרים הביעו חיבה ל"לוּק" החדש... וכמה אמרו כי זוהי דוגמה ומופת לאריזה תעשייתית" (שם)
. "עבור 12 אלף המבקרים הפך במהרה הדוכן של ליברסקופ, בו הוצג המחשב, לספוט הכי לוהט במזח" (שם)
. "מישהו שמע נציג של אחת היצרניות מדרום קליפורניה חצי מתלוצץ: ׳בכנות, אני מודאג!׳" (שם)
. תוכנת הבלאק ג׳ק של מל היתה תוכנה שיווקית להדגמת יכולותיו של ה-30-LGP והפכה לתוכנת הדגל של החברה. לאחר שיכתוב התוכנה ל-4000-RPC כתב מל מבוא קצר, בו הוא מתאר את אופן פעולתה: האינטראקציה בין השחקן (מפעיל המחשב) לתוכנה נעשית באמצעות מכונת הכתיבה. הפלט (שאלות הדילר, רשימת הקלפים וכו׳) מודפס, והקלט (בחירות השחקן) מוזן באמצעות המקלדת במכונה. ראשית הודפסה השאלה: "?How much do you bet"; השחקן הקליד את הסכום ואחריו כוכבית (המשמשת כסימן העצירה): למשל – הפקודה 150\* תהמר על 150 דולר. הפלקסורייטר ידפיס "Shuffling" והמחשב יערבב את החפיסה. כדי להמשיך יש לעצור את פעולת הערבוב (באמצעות הרמת מתג 1). אז, התוכנה מדפיסה את המילה "Cut" וחותכת את החפיסה עד שהשחקן עוצר את הפעולה (באמצעות הורדת מתג 1). לאחר מכן התוכנה מחלקת את הקלפים והמשחק נמשך. על כל שאלות התוכנה להיענות באמצעות מקלדת מכונת הכתיבה; התוכנה ידעה לעבד תשובה חיובית בכמה שפות (yes, ok, si, ja, oui). לפני הפעלת התוכנה היה על השחקן לבצע שתי פעולות: ראשית, הוא נדרש להכין דף משחק ייעודי עבור פלט המשחק ולהזין אותו למכונת הכתיבה. טבלה מייצגת את תוכני המשחק: במרחק 15 רווחים עמודת שאלות ותשובות, במרחק 12 רווחים עמודת קלפים, 12 רווחים נוספים – עמודה לקלפים של הדילר, ו-12 רווחים משם עמודת ניקוד לכל משחק. שנית, על המפעיל היה לאתחל את התוכנה בעשרה צעדים: יש למקם את הסרט בקורא, לבחור קלט קורא, להוריד מתג ONE OPERATION, להוריד מתג EXECUTE LOWER, להוריד מתג SET INPUT, להוריד מתג START READ בפלקסורייטר, להרים מתג EXECUTE LOWER, להוריד מתג SET INPUT, להרים מתג ONE OPERATION ולהוריד מתג START READ בפלקסורייטר.
. פּוֹרְט (Port): תרגום תוכנה לשפה אחרת או למחשב מסוג שונה, תוך שמירה על יכולותיה.
. מִיעוּן כְּתוֹבוֹת (Addressing Scheme): השיטה שבה מספר בינארי, או אוסף מספרים כאלה, מייצג מיקום בזיכרון המחשב.
. מיעון כתובת בזיכרון התוף של ה-4000-RPC נקבע על-ידי האופרנד בהוראה הנוכחית. בדרך כלל, תוכנה נטענת לזיכרון על פי סדר ההוראות שלה: ההוראה הראשונה נטענת לכתובת 0, ההוראה השנייה לכתובת 1, הבאה לכתובת 2, וכך הלאה. האוגר-מונה (שהחזיק את הכתובת של ההוראה הנוכחית) הגדיל את המונה שלו ב-1 בכל פעם שההוראה הנוכחית רצה. כדי להצביע על מיקום ההוראה הבאה (אלא אם כן קיבל הוראת דילוג) שינה האוגר את המספר למספר אליו צריך לדלג.
. קוֹד-פְּעֻלָּה (Operation Code): סדרת הוראות בשפת מכונה המפרטות כיצד יש לבצע פעולה מסוימת.
. אוֹפֵּרַנְדּ (Operand): הנתון עליו מתבצעת פעולת האופרטור. לדוגמה, בפעולה האריתמטית 2 + 1 המספרים 1 ו-2 הם אופרנדים, ופעולת החיבור היא האופרטור.
. פְּקֻדָּת TO GO: פקודת דילוג בסיסית בשפות תכנות. משמעות הפקודה למחשב: עבור לפקודה הנמצאת במקום אחר בתוכנית.
. פַּסְקָל (Pascal): שפת תכנות עילית שפותחה ב-1970 ונחשבת לבעלת מבנה פשוט ואלגנטי. קרויה על שמו של המתמטיקאי והפילוסוף בלז פסקל, שב-1645 הציג את ה"פסקליין" – מכונת חישוב מכנית שחיברה וחיסרה שני מספרים ישירות.
. קוֹד אוֹפְּטִימָלִי (Code Optimal): קוד הנכתב בצורה היעילה ביותר הניתנת למימוש.
. אָסֶמְבְּלֵר (Assembler): ר' הערה 12: שפת סף.
. עיצוב מעלה-מטה (Top-Down Design): אסטרטגיה בפיתוח תוכנה המנסחת מודל הסוקר מערכת בקווים כלליים מבלי להיכנס לפרטים של שום חלק ממנה. לאחר מכן מנוסח כל חלק במערכת לפרטיו, ואז כל פרט חדש עשוי להיות מנוסח שוב תוך שמגדירים אותו לפרטים נוספים עד שכל המפרט מפורט דיו כדי לתקף את המודל.
. לוּלְאַת הַשְׁהָיָה (Time-Delay Loop): קוד שמטרתו להשהות במכוון את ריצת התוכנה, בדרך כלל בשל תלות בגורם חיצוני אשר נדרש לזמן עודף לביצוע משימה.
. מכונת כתיבה מכנית (טלפרינטר) של חברת פרידן, המשמשת לקריאה ולניקוב של סרט רץ ולהדפסת פלט אלפנוּמרי, בעלת אפשרות חיבור למחשב. שימשה כרכיב הקלט/פלט ב-30-LGP.
. קלידי הפלקסורייטר נעו במהירות של 10 אותיות לשנייה (cps10).
. מל מימש לולאה על-ידי ניצול המבנה המכני של המחשב (כלומר לא באמצעות קוד) וארגון החלקים הפועלים לפי ראות עיניו, לא בהכרח לפי היגיון העיצוב המקורי.
. אוֹפְּטִימוּם (Optimum): שיא חיובי במשך זמן הגישה לזיכרון.
. פֵּסִימוּם (Pessimum): שיא שלילי במשך זמן הגישה לזיכרון.
. המבוא לתוכנת הבלאק ג'ק ננעל בפסקה שכותרתה "הערה", ובה מסביר מל, לא בלי גאווה, כי "אחרי שהתוכנה ניטענה לזיכרון, השליטה עוברת לכתובת 00000. מאחר שתוכנת הבלאק ג׳ק מתחילה בכתובת התחילית (00000) קל מאוד להעביר אותה לשם. (להוריד מתגים SET INPUT ,EXECUTE LOWER ,START)".
. לוּלָאָה (Loop): טכניקת תכנות המשמשת לבקרת זרימה ומבצעת רוטינה מספר רב של פעמים. תוכנית מחשב בנויה כך שהיא מטפלת בפריט מידע אחד או במצב אחד בכל פעם. כדי לחזור על התהליך עם פריט המידע הבא או המצב הבא, הוראה בתוכנית מסתעפת אחורנית וחוזרת ופונה להוראה הראשונה בסדרה. טכניקה זו רבת עוצמה מכיוון שהיא מאפשרת לחזור על פעולות פעמים רבות בהקשרים שונים.
. תְּנַאי עֲצִירָה (Terminating Condition): הגדרת נסיבות מסוימות בהן על אלגוריתם רקורסיבי לחדול מפעולתו הרקורסיבית (אשר על מנת לפתור בעיה מסוימת, מפעיל עצמו על מקרים פשוטים יותר של הבעיה). בדרך כלל יכלול האלגוריתם תנאי עצירה, שיביא להפסקת הרקורסיה, שאם לא כן תהיה זו לולאה אינסופית רקורסיבית. בטקסט המקורי כתובה המילה test, שהיא תיאור של תנאי עצירה במילון המונחים של ה-30-LGP וה-4000-RPC המקביל לזה של תנאי עצירה כפי שהוא מתואר בהנדסת תוכנה כיום.
. לוּלָאָה אֵינְסוֹפִית (Infinite Loop): לולאה ללא תנאי עצירה או שתנאי העצירה שבה אינו מתקיים לעולם. לרוב עשויה להיווצר עקב באג, אך היא עשויה להיות גם כלי תכנותי. לולאה כזו שימושית כאשר היציאה מן הלולאה מבוצעת באמצעות דילוג החוצה מן הלולאה – באמצעות פקודות כגון break, exit או goto או הוראת דילוג.
. אוֹגֵר (Register): מושג בארכיטקטורת מחשב, המתאר תא אחסון נתונים, בצורת אוסף סיביות, המשמש כאופרנד ישיר לפעולות המעבד. ברוב המעבדים המודרניים האוגרים בנויים פיזית על גבי המעבד. אוגרים כבר היו קיימים במחשבים קודם לכן. ב-4000-RPC של מל היה אוֹגֵר-מוֹנֶה (Index Register), שתכליתו להחזיק מונים, מספרים המצביעים על לולאות ופקודות בזיכרון.
. בפעולה זו האוגר מקבל קלט בעל ערך מספרי ומחזיר פלט של הערך המקורי ועוד אחד. במקרה הזה, מל השתמש באוגר כללי במכונה ולא באוגר-מונה.
. בכל פעולה כזו נוצרת כתובת חדשה. מל השתמש בקונוונציה של האוגר-מונה ומימש אותה בעצמו, כשבחר היכן לשמור את ההוראה. מל עשה זאת על מנת לשפר את הביצועים של התוכנה. במקום להגדיל באחד את האוגר-מונה בכל פעם, הוא הגדיל באחד את כתובת ההוראה עצמה, שמר את ההוראה החדשה והריץ אותה. הזמן שלקח לשנות את ההוראה ולשמור אותה בחזרה הספיק בדיוק כדי לאפשר לתוף להסתובב למיקום החדש ולהריץ את ההוראה הבאה, וחסך את זמן הריצה העודף של שעון הסיבוב שנועד לטפל באוגר-מונה.
. בִּיט (Bit): יחידת הנתונים הקטנה ביותר שבה משתמש המחשב. ביט יכול להכיל ערך 0 או 1 בלבד. הסיבה לשימוש בשיטה הבינארית היא פשטות המימוש האלקטרוני והלוגי של שיטה זו – נדרש טיפול בשני מצבים בלבד (למשל: יש זרם = 1, אין זרם = 0).
. ביט נחשב "דלוק" כאשר ערכו 1 ו"כבוי" כאשר ערכו 0.
. הכוונה למספרים הגדולים ביותר שניתן לייצג במרחב הכתובות הפיזי של המכונה. דגש על המרחב הפיזי, כי במכונת 32 ביט למשל אפשר לייצג כתובת של 231, אבל בדרך כלל אין כתובת כזו.
. ביט אשר נדלק כאשר נעשית פעולת חיבור בין שני חלקים שהחלק השמאלי בביט כבוי ובתוצאה החלק השמאלי ביותר בביט דולק (למשל: 1000 = 0100 + 0100), או כאשר נעשית פעולת חיבור בין שני מספרים שביט הסימן שלהם דולק ובין תוצאה לתוצאה שהביט השמאלי שלה כבוי (למשל: 0000 = 1000 + 1000) אחרת, הביט נשאר כבוי.
. ביט אשר נדלק כאשר נעשית פעולת חיבור הגורמת לחלק השמאלי ביותר בביט להתאפס (למשל: 0000 = 1111 + 0001).
. הוֹרָאַת דִּלּוּג (Jump Instruction): דילוג מהכתובת בזיכרון בה נמצא המחשב לכתובת המצורפת בהוראת הדילוג. כתובת זו אינה בהכרח סמוכה לכתובת הנוכחית שבה נמצא המחשב, או לכתובת האחרונה שנקראה.
. הכתובת התחילית בזיכרון התוף של ה-4000-RPC היא 00000.

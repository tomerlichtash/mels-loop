---
title: השקת אתר חדש
author: תומר ליכטש
date: Wed May 21 2021 12:0 GMT+0300
---

**אמ;לק: לפני 39 שנים פורסם ב-Usenet "הסיפור על מל". היום אנחנו משיקים את הפרויקט "לולאת מל", הכולל פרטים מרתקים על הסיפור שהפך עם הזמן לטקסט אפי בפולקלור ההאקינג.**

![](https://mels-loop-media.s3.eu-north-1.amazonaws.com/mel-and-ed-ny-2022_metuas.png)

אנחנו חוגגים היום את יום השנה ה-39 לפעם הראשונה שבה פורסם "הסיפור על מל" של **אד נייתר**. הסיפור על מל נכתב כסיפור על תולדות עידן המחשוב, מסוף שנות ה-50, ויצר זיכרון טרי מהימים שבהם ההאקינג התהווה. לאורך השנים, הסיפור המשיך להתקיים כאפוס בפולקלור ההאקינג.

מידע מועט ידוע על על ״הסיפור על מל״, על הדמויות שבו או ההיבטים הטכניים שלו. בשנים האחרונות עסקנו בחקר הסיפור, ראיינו אנשים שהיו קשורים אליו, וגילינו פרטים מעניינים על החיים והשורשים של מל, אד והסיפורים שלהם, וגם על החברה שבה הסיפור התרחש, וכך גם התפתחה אצלנו הבנה עמוקה של ההאק המפורסם של מל.

לציון המחקר שלנו, אנחנו משיקים היום את האתר החדש של פרויקט [״לולאת מל״](https://melsloop.com), הכולל גרסה מוערת של הסיפור, לצד מאמרים וחומרים אחרים שבקרוב נוסיף לאתר – כאלה שקשורים לסיפור על מל ולסוגה של פולקלור ההאקינג בכלל.

במסגרת המחקר היה לנו הכבוד לפרסם בשנה שעברה את התרגום של הסיפור על מל לעברית, בגיליון פיזי מודפס של כתב עת ספרותי. התרגום לעברית, לצד ההערות בעברית ובאנגלית, זמינים עכשיו באתר "לולאת מל". זהו התרגום הראשון של הסיפור, ואנו תקווה שהפרויקט ימשוך עוד תרגומים, לשפות נוספות.

הנה קטע קצר מתוך הערך הביוגרפי של מל קיי (או, מתברר, מלוין קורניצקי, ז"ל), כפי שהוא מופיע בהערה לצד שמו של מל בגוף הסיפור באתר הפרויקט:

> **מל קיי** (מלוין קורניצקי, 2018-1931) נולד בברוקלין למשפחה יהודית ובילדותו עבר עם משפחתו ללוס אנג'לס. בקיץ 1956 הצטרף למחלקה המסחרית של ליברסקופ, חטיבה טכנולוגית בתוך ג׳נרל פרסישן, שהחזיקה בחוזים צבאיים וממשלתיים לבניית מיכשור צבאי. מל עבד כמהנדס אפליקציות בקבוצת הפיתוח המסחרי בבניין 3 החדיש והמפואר באתר בנייני החברה בגלנדייל, קליפורניה, ובין היתר סייע בהדרכת לקוחות על ה-LGP-30. בתוך חודש מגיוסו, יחד עם רבים במחלקה המסחרית, הועבר לרויאל-מק׳בי, שותפה עסקית של ג׳נרל פרסישן שקידמה את הייצור, השיווק והמכירה של ה-LGP-30. ברויאל-מק'בי הוא כתב את תוכנת הבלאק ג׳ק שהפכה לתוכנת הדגל של החברה. עם השקת ה-RPC-4000, מל שיכתב את תוכנת הבלאק ג׳ק כדי להתאים אותה למחשב החדש, שעבורו כתב גם את שפת הסף, ואף סייע לאד ניית׳ר בכתיבת מהדר פורטרן למחשב. בתחילת שנות ה-60, לאחר חילוקי דעות עם הנהלת החברה, מל עזב את רויאל-מק׳בי. השרידים שנותרו מעבודתו הם "הסיפור על מל", שני צילומי קטעי קוד בכתב יד ומבוא פרי עטו לתוכנת הבלאק ג׳ק המשוכתבת.

-

_תמונה ראשית: משמאל לימין - מל קיי ואד ניית׳ר הצעירים, סביבות 1959. איור: **ניר יניב**, ע״פ חומרים ממערכת ״לולאת מל״_
